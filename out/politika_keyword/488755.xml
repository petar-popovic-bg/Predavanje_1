<div type="article" datum="Среда, 29.09.2021. у 21:20"><title>Представљен нови пројекат Дигиталне Србије „Предузми идеју"</title><text><p>Иницијатива „Дигитална Србија” данас је представила пројекат „Предузми идеју” кроз који ће уз подршку Америчке организације за међународни развој (УСАИД) подржати предузетнике и оне који ће то тек постати на путу од иновативних идеја до глобалних стартап компанија.</p><p>Конзорцијум окупљен око овог пројекта вредног преко 4,2 милиона долара ће се фокусирати на промоцију предузетничких вредности, јачање веза између академске и пословне заједнице, подстицање мултидисциплинарног приступа у развоју иновација и другим темама важним за даљи развој иновационог екосистема Србије.</p><p>На представљању пројекта, премијерка Ана Брнабић рекла је да је овај пројекат наставак свега што су Влада Србије и Иницијатива „Дигитална Србије” урадили у последњих неколико година на дигитализацији.</p><p>Истакла је да ће тај пројекат охрабрити младе на предузетништво и изразила наду да ће он задржати младе у земљи, али и привући људе из иностранства.</p><p>Брнабић је навела да је управо Србији потребно да развија иновационо предузетништво, што је, указује, и суштина овог пројекта.</p><p>„Сада се завршава и израда Стратегије за развој стартап екосистема и стартап компанија, то раде управо чланице Иницијативе Дигитална Србија, тако да је то прва стратегија коју развија привреда у Србији, а коју ће Влада само усвојити”, подвукла је Брнабић, пренео је Танјуг.</p><p>Премијерка је истакла да је данас разговарала и са министром финансија Синишом Мали о још једном пакету пореских олакшица или подстицаја у иновационом предузетништву.</p><p>Нагласила је да је Србија данас једна од најконкурентнијих земаља у Европи за улагање у стартап, иновационе компаније или у истраживање и развој.</p><p>Подсетила је да од када је 2016. основан Савет за информационе технологије и иновационо предузетништво, заједно са Иницијативом „Дигитална Србија” и члановима те иницијативе урађено много на дигитализацији, наводећи да је уведено програмирање и кодирање као обавезан предемт у основим школама, повећан број специјализованих ИТ одељења у средњим школама.</p><p>Додаје да је уложено више од 100 милиона евра у инфраструктуру за стартап компаније и иновационе компаније, да данас постоје четири научно-технолошка парка у Србији, да су повећани капацитети техничких факултета, уведени нови мастер програми, али и пореске олакшице за инвестирање у истраживање и развој, оснивање стартап компанија...</p><p>Нагласила је да се све то ради у циљу да се наша економија трансформише са оне која се базира углавном на радно интензивним инвестицијама до економије која се заснива на иновацијама, високој технологији и знању.</p><p>Амбасадор САД у Србији Ентони Годфри изразио је задовољство што је УСАИД део тог пројекта и да може да подржи развој предузетништва у Србији.</p><p>„Стартапи и предузетништво могу и треба да буду покретач српске привреде и драго ми што сам део овог пројекта, који има за циљ да побољша и прошири екосистем за иновације у Србији”, рекао је Годфри.</p><p>Истакао је да пројекат „Предузми идеју” има за циљ да промени начин размишљања о предузетништву и пружа могућност младима да стекну вештине потребне да воде успешне фирме у Србији.</p><p>Циљ је, каже, да се студенти и факултети усмере на вештине потребне у бизнису, решавање проблема, креативност и спремност на ризик.</p><p>Амасадор је нагласио да је Влада САД потпуно посвећена помагању грађанима Србије да се упусте у иновације за привредни развој.</p><p>Директор Иницијативе „Дигитална Србија” Небојша Ђурђевић рекао је да је пројекат „Предузми идеју” наставак великог посла који је Иницијатива „Дигитална Србија” урадила у претходних неколико година, али и прилика да се велики број партнера Иницијативе окупи око тог пројекта и убрза екосистем Србије.</p><p>„Ми ћемо овај пројекат водити размишљајући предузетнички. Бићемо храбри, ухватићемо се у коштац са проблемима који изгледају нерешиви, правићемо грешке и учити из њих и постаћемо још амбициознији”, рекао је Ђурђевић.</p><p>Циљ пројекта је, каже, да се подржи развој предузетничке културе и начина размишљања, као и тржишне оријентације и фокуса на комерцијализацију иновација.</p><p>У намери да иновативним људима помогне у процесу развоја идеја пројекат „Предузми идеју” покренули су Иницијатива „Дигитална Србија” и партнерске организације Стартит, Факултет организационих наука, консултантска кућа ПwЦ, и Нова искра, уз подршку УСАИД. Овај пројекат ће умрежити привреду, образовне институције, организације за подршку, истраживачке организације и релевантне институције.</p><p>Иницијатива „Дигитална Србија” је невладина и непрофитна организација са стратешким циљем развоја јаке, глобално конкурентне дигиталне економије у Србији, која окупља више од 35 компанија чланица.</p><p> </p></text><comments /></div>