<div type="article" datum="Четвртак, 30.09.2021. у 08:45"><title>Кина тражи од Русије да повећа испоруке струје</title><text><p>МОСКВА – Руска електропривреда Интер Рао саопштила је да је примила захтев од Кине да повећа испоруке електричном енергијом, пошто се друга светска економија бори са рестрикцијама које погађају индустријску производњу.</p><p>Кина се суочава са дефицитом електричне енергије у северним провинцијама и затражила је од Русије да повећа извоз у те регионе, рекао је портпарол руске државне компаније Интер Рао, преноси Ројтерс, а јавља Танјуг.</p><p>Према саопштењу руске компаније која има монопол за извоз електричне енергије, разматрано је значајно повећање испорука електричне енергије Кини, без навођења конкретнијих података.</p><p>Интер РАО је прошле године смањио извоз електричне енергије у Кину за 1,3 одсто на 3,06 милијарди киловат-сати и на 1,25 милијарди киловат-сати у првој половини ове године, што је пад од 7,2 одсто у односу на 2020.</p><p>Голдман Сакс се придружио банкама које су ових дана смањиле прогнозу раста Кине за текућу годину због проблема с којима се та земља суочава услед несташице електричне енергије и предвиђа да ће друга највећа светска економија ове године забележити раст од 7,8 одсто уместо раније прогнозираних 8,2 процента.</p><p>Америчка инвестициона банка наводи да велики застој индустријске производње изазван нестанком струје знатно повећава „негативне притиске” на економију.</p><p>Процењује се да је рестрикцијама електричне енергије погођено чак 44 посто кинеске индустријске активности.</p></text><comments /></div>