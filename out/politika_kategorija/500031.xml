<div type="article" datum="Понедељак, 21.02.2022. у 11:42"><title>Остварена нето добит од 21 милијарде динара, инвестирано 20,2 милијарде динара</title><text><p>Захваљујући чврстој финансијској дисциплини и фокусираности на приоритетне развојне пројекте, уз повољније тржишне услове, НИС група је у 2021. години значајно унапредила финансијске и оперативне резултате у поређењу са претходном годином. Нето добит НИС групе у прошлој години износила је 21 милијарду динара, док је у 2020, услед последица пандемије корона вируса, забележен губитак од 7,6 милијарди динара. Показатељ EBITDA у извештајном периоду износи 53,2 милијарде динара, што је 3,4 пута бољи резултат од оствареног годину дана раније. У развојне пројекте током 2021. године инвестирано је 20,2 милијарде динара. Обавезе НИС групе по основу пореза и других јавних прихода износе 217,8 милијарди динара, што је 21 одсто више у односу на обавезе из 2020. године. Просечна цена нафте типа „Brent Dtd“ у извештајном периоду била је 70,7 долара по барелу, односно 70 одсто више него годину дана раније.</p><p>НИС група је у 2021. години, такође, остварила значајне оперативне резултате. Укупно је произведено 1,194 милиона условних тона нафте и гаса,  а укупно је у рад пуштено више од 40 разрадних и истражних бушотина у Србији и Румунији. У Рафинерији нафте Панчево прерађено је 3,945 милиона тона нафте и полупроизвода, што је 9 одсто више него у 2020. години, али и највећи обим прераде од 2009. године. Рекордни резултати остварени су и у области промета, јер је укупно продато 4,031  милиона тона нафтних деривата, што је 14 одсто више него годину дана раније. Уз раст малопродаје и извоза, НИС је наставио модернизацију малопродајне мреже и у 2021. години отворио 10 нових и реконструисаних објеката у Србији, међу којима и прву бензинску станицу на новом ауто-путу „Милош Велики“. У области енергетике настављена је изградња Термоелектране-топлане „Панчево“ чије се пуштање у рад очекује током 2022. године. Крајем 2021. године представници НИС-а, Министарства привреде Владе Републике Србије и ХИП Петрохемије потписали су Уговор о стратешком партнерству у складу са којим ће НИС повећати власнички удео у ХИП Петрохемији на 90% основног капитала  уз обавезу новчане докапитализације у висини од 150 милиона евра и изградњe постројења за производњу полипропилена капацитета од најмање 140.000 тона годишње у року од шест година.</p><p>Значајно је унапређена и безбедност на раду, а индикатор повреда са изгубљеним данима (LTIF) смањен је 10 одсто у односу на 2020. годину. Заштита животне средине била је приоритет за НИС и у 2021. години, па је у еколошке пројекте инвестирано више од 355 милиона динара. НИС је и током прошле године снажно подржао развој заједнице и у друштвено одговорне пројекте и подршку професионалном спорту уложио више од од 315 милиона динара. Од тога је 107,5 милиона динара намењено реализацији пројеката заштите животне средине који ће унапредити еколошку слику у 12 партнерских општина и градова, учесника програма „Заједници заједно“.</p><p>Кирил Тјурдењев, генерални директор НИС-а је изјавио:</p><p>„Иза нас је веома изазован период у ком смо очували стабилност НИС-а, али и успели да проширимо пословање на област петрохемије. Успешно спровођење Уговора о стратешком партнерству са ХИП Петрохемијом и Владом Србије за нас остаје приоритет и у наредним годинама. Домаћинско пословање омогућава нам да мирније планирамо даљу модернизацију свих сегмената бизниса и у 2022. години планирамо инвестиције у износу од 25 милијарди динара. Међутим, тржиште је и даље нестабилно, па је неопходно да наставимо са спровођењем пословног модела који се показао успешним у кризном периоду. То значи снажну финансијску дисциплину, фокусираност на кључне пројекте, стални професионални развој наших запослених и допринос бољитку шире заједнице“.</p></text><comments /></div>