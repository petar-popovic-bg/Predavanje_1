<div type="article" datum="Четвртак, 17.02.2022. у 12:21"><title>У Србији расте број корисника онлајн плаћања</title><text><p>Онлајн плаћања преко интернета користи 83 одсто испитаника у Србији, што је за 22 одсто више у поређењу са годином пре почетка пандемије, показују најновија истраживања. Студија МастерИндекса је показала да су први избор корисника и даље домаће онлајн продавнице - 54 одсто, те да је поверење у безбедност онлајн куповине порасло у односу на претходну годину и износи 55 одсто.</p><p>Од 83 одсто испитаника који онлајн плаћања користе редовно, 13 одсто њих плаћа онлајн барем једном недељно, док 41 одсто користи онлајн плаћања на месечном нивоу, а 46 одсто њих једном или неколико пута годишње.</p><p>Истраживање показује да су онлајн плаћања постала саставни део финансијске културе грађана наше земље и да таква врста плаћања има стални тренд раста.</p><p>Да најпожељнији начини куповине и плаћања све више прелазе у онлајн окружење, говори и податак да скоро половина испитаника - (46 одсто) месечне рачуне плаћа путем интернета, преноси Танјуг.</p><p>Гардеробу и обућу купује њих 45 одсто, спортску опрему 28 одсто, а намирнице и потрепштине за кућу 25 одсто испитаника. Онлајн продавнице грађани све више посећују и за куповину електронских уређаја - 21 одсто и намештаја - 17 одсто.</p><p>Такође, 55 одсто корисника онлајн куповине користи картице генерално, било да су у питању дебитне, кредитне или интернет-припејд картице.</p><p>Кеш користи 48 одсто корисника, док 42 одсто испитаника користи е-банкинг, односно м-банкинг апликације као опцију за плаћање робе и услуга поручених на интернету.</p></text><comments /></div>