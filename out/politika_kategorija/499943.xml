<div type="article" datum="Субота, 19.02.2022. у 15:43"><title>„Фијат” остаје у Србији</title><text><p>„Фијат” остаје у Србији. Овим речима премијерка Србије Ана Брнабић умирила је раднике крагујевачког „Фијата”. Она се пре два дана састала са представницима синдиката када им је саопштила ову вест.</p><p>– Ова информација нам је сасвим довољна да смири раднике да људи виде да фабрика има перспективу. Како ће представници „Стелантиса” и Влада Србија, као мањински власник „Фијат Крајслер аутомобила Србија”, да се договоре око детаља од мање је важности у овом тренутку. Свесни смо да се овако комплексне ствари не решавају ни за седам ни за месец дана, када је реч о припреми за производњу већег обима од досадашњег – каже Саша Ђорђевић, председник Синдиката „Фијата”.</p><p>Упитан да ли су од премијерке добили информацију да ли „Стелантис” планира да покрене нови модел аутомобила у Србији, наш саговорник одговара одрично.</p><p>– Мислим да смо још далеко од такве приче. Даћемо времена влади и „Стелантису” да финализују договоре. Надам се да ћемо у наредном периоду добити додатне информације. Имали смо конструктиван састанак на нашу иницијативу. Позитивно ме је изненадило с обзиром на то да је незгодан тренутак, али драго ми је што је премијерка имала слуха да нас прими и да са нама подели једну заиста значајну информацију да „Фијат” не одлази из Србије – наводи Ђорђевић.</p><p>Додаје да су премијерки изложили своју ситуацију, односно да раде само неколико дана месечно, да су радници забринути и да запослени одлазе да раде у Словачку.</p><p>Група од око 30 радника фабрике „Фијат Крајслер аутомобили Србија” пре неколико дана је отпутовала на службени пут у словачки град Трнава, где где ће радити 90 дана у „Стелантисовој” фабрици аутомобила. Интересовање радника за одлазак на рад у Словачкој, био је већи, али је број ограничен због тамошњег закона који дозвољава ангажовање највише 30 радника у трајању до три месеца. Они се тамо на рад упућују по основу службеног пута. Следује им месечна зарада од 660 евра, а уз то ће добијати и дневнице од 25 евра, па ће им укупно примање износити 1.410 евра месечно.</p><p>Осим тога радници имају право једном месечно да дођу кући о трошку послодавца, а он покрива превоз до Словачке и назад, као и трошкове смештаја. На велику заинтересованост радника утицала је добра понуда, будући да у Србији раде тек по седам дана месечно.</p><p>Прошлу годину „Фијат” је завршио на деветом месту највећих српских извозника, јер је у иностранству продао аутомобиле у вредности од 285,5 милиона евра. Ова компанија је неколико година узастопно била наш највећи извозник, а на пример 2014. је извезла возила у вредности од око 1,4 милијарде евра, што је пет пута више него сада.</p><p>„Стелантис”, заједничка компанија „Фијата” и „Пежоа” недавно је најавила да ће 1. марта објавити дугорочни стратешки план, што би могло да значи да ћемо до тада сазнати каква судбина чека крагујевачки „Фијат”. Очекује се вест о покретању новог модела, а да ли ће он бити класични са унутрашњим сагоревањем или електрични остаје да се види.</p><p>Зоран Марковић, председник Синдиката металаца Србије и некадашњи председник синдиката „Фијата”, каже да је нови модел класичног аутомобила са унутрашњим сагоревањем неминовност. Прича о покретању хибридног или електричног возила, према његовом мишљењу је прелазно решење.</p><p>– Није могуће са хибридним или електричним аутомобилом, који су изузетно скупи да се подигне производња у Крагујевцу. Нови модел у на пример три варијанте је једино решење. За то држава мора да да сагласност односно да сразмерно свом власничком уделу од 33 одсто, уложи новац. Пошто је „Фијат” сада део „Стелантиса” може да се користи платформа „Пежоа”, „Ситроена” и „Опела”, „Алфа ромеа”. То може да буде уштеда. На којој год платформи се буде правио нови модел биће најмодернији из „Стелантисове” групе – објашњава Марковић.</p><p> </p></text><comments /></div>