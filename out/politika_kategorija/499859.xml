<div type="article" datum="Петак, 18.02.2022. у 11:55"><title>Табаковић: Пад инфлације у другом тромесечју, раст бруто производа између четири и пет процената</title><text><p>Прогнозе Народне банке Србије (НБС) су да ће међугодишња инфлација у Србији у првом тромесечју ове године бити око текућег нивоа, односно око 7,9 одсто, али да ће у другом тромесечју почети да опада и крајем године вратити се у циљани распон од 3,5 до четири одсто, рекла је данас гувернер НБС Јоргованка Табаковић.</p><p>Она је на презентацији Месечног извештаја о инфлацији казала да остаје процена НБС да ће раст бруто домаћег производа ове године, као и у наредним годинама, бити између четири и пет процената.</p><p>„Инфлација је опредељена растом цена енергената и хране и то су фактори на које мере монетарне политике имају мали или готово никакав утицај”, рекла је Табаковић. Она је истакла да се пад инфлације очекује по основу процене да ће бити добра пољопривредна сезона и да ће ослабити ефекти виших трошковних притисака из међународног окружења по разним основама - светских цена примарних производа, застоја у глобалним ланцима снабдевања, цена међународног транспорта, произвођачких и увозних цена, пренела је Бета.</p><p>Приоритет монетарне политике у наредном периоду биће одржавање ценовне и финансијске стабилности у средњем року, уз подршку расту привреде, даљем расту запослености и животног стандарда грађана, јачању извозног сектора као и очувању инвестиционог амбијента, наведeно је у фебруарском извештају НБС о инфлацији.</p></text><comments /></div>