<div type="article" datum="Четвртак, 17.02.2022. у 21:00"><title>Осим пензијског, с Квебеком уређено и здравствено осигурање</title><text><p>Од 1. фебруара ове године на снази је Уговор о социјалном осигурању две владе – Србије и Квебека. Овим уговором је на свеобухватан начин уређено остваривање права из пензијског и инвалидског осигурања, укључујући и право по основу повреда на раду, професионалне болести и здравственог осигурања, потврђују у Фонду за пензијско и инвалидско осигурање Србије.</p><p>Споразумом је предвиђена и могућност здравствене заштите студената током боравка у Квебеку, што споразум с Канадом, који наша земља има од 2014. године, не предвиђа.</p><p>Истовремено, кад почне да се примењује уредба с Квебеком, где иначе има највише српских радника, свима њима признаће се године стажа и имаће део иностране пензије, али и право на здравствено осигурање, истичу у Фонду ПИО.</p><p>То значи да запослени и чланови њихових породица имају право да се лече о трошку тамошњег здравственог осигурања, а имају право на давања и кад је реч о повредама на раду и професионалним обољењима.</p><p>Како би свима који имају услов за део пензије остварене у овој покрајини олакшали да остваре своје права, а да више тамо не морају да путују, припремљени су и двојезични формулари на српском и француском језику, које они који тамо имају радни стаж могу да добију у Заводу за социјално осигурање и Фонду ПИО.</p><p>Сви они имају обавезу да поднесу захтев за остваривање ових права и приложе доказ, односно документа о томе да су некада тамо радили или раде.</p><p>Примера ради, уколико неко има 10 година стажа у Квебеку и толико у Србији, сабирањем та два стажа може остварити право на пензију и она ће стизати и из Србије и из ове покрајине. То пре ступања овог споразума на снагу није било могуће.</p><p>Како истичу у Фонду ПИО, иностране пензије из Србије одлазе у 35 земаља широм света, притом са 32 имамо конвенцију каква је потписана с Квебеком.</p><p>Иначе, српски пензијски фонд исплаћује у иностранство скоро 63.000 пензија, од којих је 49.000 с простора бивше СФРЈ, док више од 230.000 пензионера прима девизни чек или део пензије из иностранства.</p><p>Будући да се разговори представника Завода за социјално осигурање и Азербејџана, Туниса и Аустралије, где такође има доста српских радника, приводе крају, и они који су радили у овим земљама могу очекивати да ће им пензија у догледно време стизати и из ових држава, чим буду потписане конвенције које ће то регулисати.</p></text><comments /></div>