<div type="article" datum="Четвртак, 17.02.2022. у 08:34"><title>Шефови финансија Г20 о изласку из ковид кризе</title><text><p>ЏАКАРТА - Министри финансија из Групе 20 најразвијенијих економија света и привреда (Г20) започели су данас дводневни састанак на којем ће разговарати о стратегијама за излазак из глобалног економског успоравања изазваног пандемијом корона вируса. Разговори министара финансија Г20 и гувернера централних банака одржавају се у хибридном формату усред забринутости да би ширење веома заразног омикрон соја коронавируса и растућа инфлација, могли да помуте изгледе за опоравак глобалне економије.</p><p>„Заиста долази тешка зима за глобалну економију која је суочена са пандемијом која је далеког од свог краја”, изјавио је председник Индонезије Јоко Видодо у свом уводном говору. „Током ове ситуације, ниједна држава се не би могла опоравити сама. Све земље су међусобно повезане”, поручио је он, додајући да би успон једног региона покренуо успон других региона, док би, с друге стране, колапс једног региона резултирао колапсом других, пренео је Танјуг.</p><p>Индонежански председник је упозорио на „ривалство и нове тензије које би могле да утичу на глобални опоравак”, али и да угрозе светски мир, као што је, како каже, тренутно ситуација у Украјини.</p><p>Међународни монетарни фонд предвиђа да ће глобална економија ове године порасти по стопи од 4,4 одсто, што је слабије од прошлогодишњег раста од 5,9 одсто.</p></text><comments /></div>