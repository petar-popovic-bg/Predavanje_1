<div type="article" datum="Недеља, 20.02.2022. у 20:12"><title>Малина доминантна и у извозу органских производа</title><text><p>Вредност извоза органских производа из Србије порастао је за више од 15 пута за 10 година.</p><p>– Први пут су ови подаци постали део информационог система Управе царина 2012. године када је укупан извоз органских производа износио 3,74 милиона евра, док је у 2021. години био 57,4 милиона евра – кажу у Удружењу „Сербија органика”.</p><p>Према наводима тог удружења прошле године, у односу на 2020. вредност извоза органских производа порастао је за 53 процента, а за две године 93,3 одсто. У 2021. из Србије је извезено 17.622 тона органских производа, а интересантно је да је и у овој врсти производње доминирала малина. Познаваоци тржишта истичу да у последње време из Америке и Канаде расте број упита за српску органску малину. Иначе, ово воће је, по последњим подацима, на другом месту по вредности извоза пољопривредних производа и у конвенционалној производњи.</p><p>Анализа о извозу аграра и прехрамбене индустрије Србије у 2021. години, коју је недавно представио аналитичар Војислав Станковић, показује да је извоз замрзнутих малина био 426 милиона долара. По резултатима то воће је одмах иза кукуруза (557 милиона), а испред пшенице (255 милиона долара).</p><p>Велики утицај на овај биланс имала је изузетно добра откупна цена малине у прошлој сезони. Када је реч о органској производњи, највећа вредност, од 45 милиона евра, остварена је у пласману замрзнутог органског воћа и то највише замрзнутог јагодастог – малине (32,6 милиона евра), купине (око пет милиона) и боровнице (1,8 милиона).</p><p>Поред замрзнутог воћа наши произвођачи имали су и добар пласман замрзнуте вишње (3,4 милиона), а тражила се и шљива. У том удружењу истичу да је на другом месту био извоз органског сушеног воћа – јагоде, малине, шљиве, боровнице, купине, рибизле, у укупној вредности од шест милиона евра, затим следе воћни концентрати и пиреи  у укупној вредности од 3,15 милиона евра).</p><p>Од 33 државе у које смо прошле године извезли органске производе највише је продато купцима у Немачкој – за 18,25 милиона евра, што је готово трећина од укупне вредности извоза. Значајни партнери били су и Америка, Холандија, Француска, Пољска, Канада, Аустрија, Италија...</p><p>Ивана Симић,  генерални секретар удружења „Сербија органика”, изјавила је за „Политику” да је за нашу земљу извоз замрзнутог органског јагодастог воћа увек био најзначајнији.</p><p>– Површине под органским поврћем су нам и даље мале, а потенцијал и потражња постоје, као и код лековитих и зачинских биљака чије површине су се за једну годину увећале за око 50 одсто, што се одразило и на прошлогодишњи извоз – каже она.</p><p>У последње време говори се и о скраћењу периода конверзије, што би такође могло да утиче на повећање органских засада. Иако је извоз у значајном порасту и постоји тражња, број произвођача се није значајније мењао, а  оквирно се овим послом бави око 6.150 људи у нашој земљи.</p><p>Стандардни временски период за конверзију земљишта је прописан домаћом регулативом – код засада једногодишњих биљних врста на најмање две или три године код вишегодишњих.</p><p>Прописи јасно кажу да уколико се на земљишној парцели минимум три године нису користила  средства која су недозвољена у органској производњи, произвођач може да поднесе захтев Министарству пољопривреде за скраћење периода конверзије. Наравно, објашњава наша саговорница, то мора да буде поткрепљено одређеним доказима.</p><p>– У Србији заиста постоји пуно површина које имају потенцијала да брзо изађу из периода конверзије, нарочито у брдско-планинским подручјима, зато се и подсећа да постоје процедуре на који начин је то могуће урадити – објаснила је наша саговорница.</p><p>Она ипак напомиње да пољопривредници који намеравају да се баве органском производњом најпре морају да закључе уговор са  неком од овлашћених контролних организација. Тек када их систем препозна и региструје као органске произвођаче могу да поднесу захтев за скраћење периода конверзије.</p><p> </p><p> </p></text><comments /></div>