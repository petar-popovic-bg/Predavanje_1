<div type="article" datum="Понедељак, 21.02.2022. у 11:48"><title>ФЕД забранио својим функционерима трговање криптовалутама</title><text><p>ВАШИНГТОН – Америчке Федералне резерве одобриле су амандман на уредбу којом се високим званичницима забрањује да тргују акцијама, обвезницама и криптовалутама.</p><p>Према допуњеној уредби, високи званичници ФЕД неће моћи да купују, поседују или продају индивидуалне акције, обвезнице и друге државне хартије од вредности, финансијске деривате, стране валуте, сировине, секторске фондове и криптовалуте, преноси Танјуг.</p><p>Пре амандмана, ова уредба, која је најављена у октобру, није тада обухватала криптовалуте. Према саопштењу Федералног комитета за операције на отвореном тржишту већина ограничења ће ступити на снагу 1. маја.</p><p>Забрана се односи на чланове ФОМЦ, на председнике регионалних филијала ФЕД и бројне друге званичнике, укључујући шефове запослених, менаџере за трговину обвезницама и запослене у ФЕД који присуствују састанцима одбора за монетарну политику. Такође се односи на супружнике и децу запослених.</p><p>Мада ће се на почетку овај пропис примењивати само на високо особље ФЕД, централна банка је навела да очекује да он на крају обухвати све запослене.</p><p>Забрана је уследила након прошлогодишње јавне полемике изазване извештајима да је неколико званичника централне банке трговало акцијама и берзанским фондовима уочи доношења ФЕД мера за одржавање економије на површини током кризе коронавируса.</p><p>Уредба „има за циљ да учврсти поверење јавности у непристрасност и интегритет рада спречавајући чак и могућност појаве било каквог сукоба интереса”.</p><p>Сходно овој забрани, званичници који тренутно имају улагања на берзи имаће годину дана да изађу из тих инвестиција. Штавише, функционери који намеравају да уложе у неку имовину на берзи мораће о томе да обавесте ФОМЦ чак 45 дана унапред и да не отуђују ту имовину у наредних најмање годину дана.</p><p>Конгрес, такође, припрема засебно меру којом ће се члановима законодавне власти забранити поседовање индивидуалних акција, али званично та регулатива још увек није објављена.</p></text><comments /></div>