<div type="article" datum="Четвртак, 17.02.2022. у 16:28"><title>Делегација Штадлера посетила Мајнд парк у Крагујевцу</title><text><p>Делегација швајцарске компаније Штадлер стигла је данас у Мајнд (МИНД) парк у Крагујевцу, која је заинтересована за улагање у том граду.</p><p>У току је састанак делегације Штадлера са градоначелником Крагујевца Николом Дашићем и власником Мајнд групе Братиславом Милановићем, коме присуствују и власник швајцарског Штадлера Петер Шпулер и бивши немачки канцелар Герхард Шредер.</p><p>Тема састанка је могућност за инвестиционе активности у Крагујевцу и Шумадији, с обзиром да је Штадлер, као један од светских лидера у производњи шинских возила, заинтересован за нове пројекте, преноси Танјуг.</p><p>Крагујевац постаје препознатљив као град у коме се развија шинска индустрија.</p><p>Председник Александар Вучић је раније данас присуствовао промотивној вожњи новог воза за велике брзине „Штадлер КИС” на линији Београд-Петроварадин, заједно са Шпулером и Шредером.</p></text><comments /></div>