<div type="article" datum="Среда, 16.02.2022. у 19:56"><title>Веће профите нису пратила и већа улагања у нове пројекте</title><text><p>НИС планира да у 2022. уложи око 25 милијарди динара у нове пројектеВећи профити и опрезност при инвестирању – тако би се укратко могла описати 2021. година за нафтне компаније које традиционално у фебруару саопштавају своје пословне резултате за претходну годину.</p><p>Ове фирме имају разлога да задовољно „трљају руке” због профита остварених у протеклом периоду. Нафтни гиганти који су до сада саопштили резултате пословања у 2021. су пријавили знатно веће профите који ће им помоћи да брже покрију минусе из периода најјачег удара пандемије. Тако је, на пример, „Шел” у 2021. остварио профит од 20,1 милијарду долара, док је годину дана раније исказао губитак од 21,6 милијарди. Још боље је прошао „Ексонмобил” који је зарадио 23 милијарде долара и тиме надокнадио губитак од 22,4 милијарде долара у 2020. Норвешки „Еквинор” је 2021. имао профит од 8,6 милијарди долара, док је годину дана раније изгубио 5,5 милијарди долара услед пандемије вируса корона.</p><p>Међутим, оно што брине аналитичаре јесте чињеница да знатно веће профите нису пратила и пропорционално већа улагања у нове пројекте. Стручњаци упозоравају да на дужи рок то може значити и мање барела нафте на тржишту, што опет вероватно води ка одржавању високих цена нафте. Компаније одсуство већих инвестиција правдају чињеницом да нестабилност још није прошла и да се сусрећу са бројним препрекама на које не могу да утичу, попут геополитичких криза и неизвесног краја пандемије. Иако су цене нафте на седмогодишњем максимуму, нафташи наводе да им од високих цена много више одговара стабилност и предвидивост тржишта, на шта у овом тренутку никако не могу да рачунају.</p><p>Када је реч о домаћем тржишту, Нафтна индустрија Србије своје резултате пословања за претходну годину саопштиће у другој половини фебруара. Оно што радује је чињеница да је НИС у девет месеци 2021. имао нето добит од 13,3 милијарде динара, чиме је надокнађен минус од 7,6 милијарди из пандемијске 2020. Поред тога, из компаније су почетком године најавили да криза неће утицати на планове да се настави са знатним инвестицијама.</p><p>Тако НИС планира да у 2022. уложи око 25 милијарди динара у нове пројекте. Поред тога, један од приоритета биће и спровођење Уговора о стратешком партнерству у развоју „Петрохемије”. Судећи по почетку године, пред нафтним сектором у свету и Србији је занимљива и садржајна година.</p><p>Председник Вучић домаћин на вечери премијеру Мицотакису</p><p>Председник Србије Александар Вучић био је домаћин на вечери грчком премијеру Кирјакосу Мицотакису са којим се претходно састао у згради Генералног секретаријата председника Републике.</p><p>„Дивно вече са великим пријатељем Србије Кирјакосом Мицотакисем где уз добар српски шардоне анализирамо ситуацију у региону и договарамо унапређење билатералне сарадње између Србије и Грчке”, написао је председник Вучић на Инстаграм налогу ''будуцностсрбијеав'' уз фотографију са вечере.</p><p> </p></text><comments /></div>