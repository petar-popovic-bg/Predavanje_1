<div type="article" datum="22-02-2022"><title>Zlatiborski okrug – napadalo 20 centimetara snega</title><text><p>
                                             Sneg koji je padao tokom čitave noći kod Tare i Kadinjače dostigao je visinu oko 20 centimetara, dok je na Zlatiboru dostigao oko 10 centimetara.
                                    </p><p>"Povoljni vremenski uslovi idu u prilog, temperature su u plusu pa se sneg ne zadržava dugo na kolovozu. U ovom trenutku saobraćaj je zatvoren za kamione na putnom pravcu Užice - Bajina Bašta - Valjevo u mestu Debelo brdo, mašine rade na raščišćavanju pa očekujemo normalizaciju saobraćaja do popodnevnih sati", rekao je Alen Mušanović iz "Putevi Užice". </p><p>On je dodao da sneg nije vozačima zadao veće probleme, ali je apelovao da svi učesnici poštuju saobraćajne propise kao i da ukoliko krenu ka planinskim centrima to ne čine bez adekvatne opreme. </p><p> Dodaje, da je sva raspoloživa mehanizacija u pripravnosti ukoliko to bude potrebno, a snega i rizle ima u dovoljnim količinama. </p><p> Sneg takođe, nije zaobišao i novovaroški kraj, visina snežnog pokrivača dostigla je na pojedinim mestima visinu i do 20 centimetara. Snabdevanje električnom energijum u novovaroškim selima je uredno, kao i to da nema većih problema u saobraćaju.</p><p /><p>Pratite nas na našoj Facebook i Instagram stranici, Twitter nalogu  i uključite se u našu Viber zajednicu.</p></text><comments /></div>