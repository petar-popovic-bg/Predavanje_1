<div type="article" datum="22-02-2022"><title>Advokat Tačijevih žrtava upozorio: Oni strahuju da će biti ubijeni</title><text><p>
                                            Hag --  Svedoci optužbe protiv Hašima Tačija i trojice saoptuženih za zločine na KiM i u Albaniji žive u "veoma realnoj klimi straha", upozorio zastupnik žrtava. 
                                    </p><p>"Neki od svedoka sa dvojnim statusom (žrtve i svedoka) strahuju da bi mogli biti ubijeni zbog učešća u ovom procesu", naglasio je Dejvid Loz u pisanom podnesku sudu za zločine pripadnika OVK u Hagu, objavljenom na internet stranici tog suda. 
</p><p>Tužilaštvo je, istovremeno, ponovo ukazalo na "već potvrđenu i upornu klimu zastrašivanja svedoka i ometanja krivičnih postupaka protiv članova OVK". </p><p> "Realnost je da svedoci optužbe jesu i biće pod ogromnim pritiskom da sa tužilaštvom ne sarađuju", naglasili su tužioci u pisanom podnesku sudu. </p><p> Kako piše u podnesku, osobe koje je tužilaštvo pozivalo na razgovor tokom istrage osećale su se primoranim da o tome odmah obaveste javnost na Kosovu da se ne bi stekao utisak da "sarađuju" s tužiocima. </p><p> "Odbrana u ovom predmetu već dugo nastoji da tužilaštvo prikaže kao neprijatelja interesa Kosova, kako na konferencijama za štampu, tako i u podnescima. Svedoci optužbe se prikazuju kao učesnici u naporu da se Kosovo potkopa, čime se oni stavljaju pod ogroman i neprimeren pritisak da dokažu svoj patriotizam tako što će saradjivati sa optuženima i distancirati se od tužilaštva", naglasili su tužioci. </p><p> Upozorenje tužilaca i zastupnika žrtava o uznemiravanju svedoka deo su pisane rasprave o tome na koji način će braniocima optuženih biti omogućeno da razgovaraju sa svedocima optužbe, na šta imaju pravo. </p><p> O toj temi danas popodne će pred sudijom za prethodni postupak Nikolom Gijuom biti održana usmena rasprava. </p><p> Tužilaštvo je predložilo da bude usvojen poseban protokol po kojem bi branioci mogli da razgovaraju sa svedocima optužbe isključivo uz njihov pristanak, uz posredovanje sekretarijata suda i u prisustvu tužilaca. Ti razgovori, po predlogu tužilaštva, bili bi snimani. </p><p> "Apsolutno nema dileme da bi bilo kakav zahtev odbrane da razgovara sa svedocima optužbe pre sudjenja predstavljao značajan pritisak (na svedoke)" zato što će se svedoci, a naročito oni koji žive na Kosovu, "osećati primoranim" da pristanu, u atmosferi koja tamo vlada. </p><p> Branioci su, s druge strane, ocenili da je protokol koji su tužioci predložili neprihvatljiv zato što, izmedju ostalog, narušava prava optuženih i ravnopravnost strana u postupku. </p><p> Precizirajući da nameravaju da zatraže razgovore sa svakim od 327 svedoka koje je tužilaštvo najavilo, advokati Tačija i saoptuženih upozorili su da bi usvajanje protokola donelo nepotrebno odlaganje početka sudjenja i produžavanje postupka. </p><p> Prisustvo tužilaca tim razgovorima doneo bi im uvid u strategiju odbrane, a to se ne sme dozvoliti, naglasili su branioci. </p><p> Advokati optuženih istakli su da je predloženi protokol nepotreban, jer ih na korektan odnos prema svedocima već obavezuje profesionalni kodeks. </p><p> Da li će i u kom obliku protokol o razgovoru svedoka optužbe sa zastupnicima optuženih biti usvojen odlučiće, posle današnje rasprave, sudija za prethodni postupak Giju. </p><p> Zajedno sa Tačijem, optuženi su Kadri Veselji, Redžep Seljimi i Jakup Krasnići. </p><p> Tači (53), Veselji (54), Seljimi (50) i Krasnići (70) optuženi su za zlodela počinjena u 42 nelegalna pritvora OVK na Kosovu i u Albaniji nad najmanje 407 pritvorenika, od kojih je najmanje 98 ubijeno, od marta 1998. do septembra 1999. </p><p> Optužnica Tačija, Veseljija, Seljimija i Krasnićija u 10 tačaka tereti za: progon na političkoj i etničkoj osnovi, zatvaranje, nezakonito hapšenje i pritvaranje, druge nehumane postupke, okrutno postupanje, mučenje (dve tačke) i ubistva (dve tačke). </p><p> Ta krivična dela kvalifikovana su, u šest tačaka, kao zločini protiv čovečnosti, a u četiri tačke, kao ratni zločini. </p><p> Za te zločine, po optužnici, Tači i saoptuženi snose i individualnu i komandnu odgovornost. Svi su, u periodu obuhvaćenom optužnicom, bili članovi Glavnog štaba OVK: Tači kao politički komesar, kasnije i zapovednik, Veselji kao šef obaveštajne službe, Seljimi kao glavni operativac, a Krasnići kao zamenik komandanta i portarol. </p><p> U privremenoj vladi Kosova, proglašenoj u martu 1999, Tači je bio premijer, Veselji ministar za obaveštajne poslove, Seljimi ministar unutrašnjih poslova, a Krasnići portparol. </p><p> Prema optužnici, Tači, Veselji, Seljimi i Krasnići bili učesnici u udruženom zločinačkom poduhvatu, zajedno sa brojnim drugim oficirima i pripadnicima OVK, te članovima privremene vlade. od kojih su u optužnici imenovani: Azem Sulja, Ljah Brahimaj, Fatmir Ljimaj, Sujelman Seljimi, Rustem Mustafa, Šukri Buja, Ljatif Gaši i Sabit Geci. </p><p> Svi optuženi, koji su na Kosovu uhapšeni 4. i 5. novembra 2020., u prvom pojavljivanju pred sudom, od 9. do 11. novembra te godine, izjavili su da nisu krivi za zločine iz optužnice.</p><p /><p>Pratite nas na našoj Facebook i Instagram stranici, Twitter nalogu  i uključite se u našu Viber zajednicu.</p></text><comments /></div>