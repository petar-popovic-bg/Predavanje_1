<div type="article" datum="22-02-2022"><title>"Vršiće na Srbiju pritisak, ali nećemo krvaviti ruke"</title><text><p>
                                            Beograd --  Ivica Dačić ocenio sinoć, govoreći o krizi u Ukrajini, da ima dovoljno prostora za diplomatiju, ali da je diplomatije sve manje. 
                                    </p><p>"Sa analitičke strane posmatrano prostora za diplomatiju je sve manje. Postmatrajući sa pozicije državnika Srbije, moram da kažem da smo svi veoma zabrinuti zbog ove situacije. Svesni smo da imamo probleme u vezi sa teritorijalnim integritetom, te da će se na nas vršiti pritisak da se opredelimo prema nekim merama koje se budu preduzimale", rekao je Dačić za TV Hepi.  </p><p>Lider SPS je dodao da je moguće da će se, ukoliko dođe do zaoštravanja sankcija, preduzeti određene vojne mere i da će doći do izjašnjavanja pojedinih zemalja u regionu. </p><p> "Ono što je važno jeste da Srbija gleda svoje interese, kao i da ne naruši prijateljske odnose sa Rusijom", istakao je Dačić. </p><p> On je dodao da, bez obzira na pritiske, srpski narod nikad neće stati na stranu onog ko je neprijatelj ruskom narodu. </p><p> „Lako je započeti ratove na tuđim teritorijama, zato ja apelujem na Ruse i Ukrajince da nađu zajednički jezik i da ne dozvole da neko profitira od njihovog sukoba", rekao je Dačić i dodao da Srbija "svakako neće krvaviti ruke u bratoubilackom ratu". </p><p> Prema njegovim rečima, zapadni geopolitički ciljevi nisu uvek upereni ka Srbiji. "U ovoj situaciji mislim da ne treba da se istrčavamo i stoga mislim da je izjava predsednika Aleksandra Vučića prava državnička i odmerena", rekao je Dačić. </p><p> Predsednik Vučić je sinoć, govoreći o ukrajinskoj krizi, izjavio da bezbednosna situacija nije idealna za Zapadni Balkan i da će naša udržanost i opredeljenost da zemlju razvijamo, biti od suštinskog značaja za očuvanje mira. </p><p> "Srbija je na EU putu, podržava integritet Ukrajine i 85 odsto naše nacije, koja šta god da se desi, biće na strani Rusije. I to su činjenice. Ali, kao predsednik Srbije, imam obavezu da obezbedim mir i sigurnost za gradjane", rekao je, pored ostalog, Vučić.</p><p /><p>Pratite nas na našoj Facebook i Instagram stranici, Twitter nalogu  i uključite se u našu Viber zajednicu.</p></text><comments /></div>