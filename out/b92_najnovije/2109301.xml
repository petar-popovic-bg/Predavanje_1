<div type="article" datum="22-02-2022"><title>Kon: Agonija će kod nas duže trajati</title><text><p>
                                            Beograd --  Kon izjavio da Srbija ne može da se poredi sa zemljama koje imaju visoku stopu vakcinacije, kao i da će zbog toga agonija oko pandemije kod nas duže trajati. 
                                    </p><p>Prema rečima epidemiologa i člana Kriznog štaba, broj umrlih u Srbiji posledica je upravo toga što obuhvat vakcinacije nije veliki. Dr Predrag Kon naglašava i da nam prirodni proces ide u prilog i da će brojevi inficiranih i preminulih nastaviti da se smanjuju. </p><p>on navodi da je produženi sretenjski raspust u Beogradu 25 puta smanjio registraciju obolevanja dece u osnovnim i srednjim školama. </p><p> "Ne može se reći da raspust nije dao rezultat. Koliko je to uticalo na prirodni proces, to ćemo gledati. Reproduktivna stopa se smanjila sa 0,8 na 0,6. To znači da se u narednom periodu očekuje pad registrovanja obolevanja, ali ćemo sa početkom škole videti da li će taj pad biti kao što je bio do sada ili će se usporiti i zaravniti", rekao je Kon za RTS. </p><p> Kaže da su škole dokazale da su prilično bezbedno mesto i da se zaražavanje dece ne dešava u školama koliko van njih, u različitim vannastavnim aktivnostima i kroz porodice. </p><p> "Trenutno imamo situaciju da je svega 0,5 odsto svih učenika zaraženo. To nije neki ograničavajući faktor. Ukupno gledano, deca školskog uzrasta čine oko četiri odsto pozitivnih od svih testiranih", navodi Kon. </p><p> Ističe da je situacija vrlo dobra i da se to ne može zanemariti, zbog čega je i odlučeno da se nastava odvija neposredno. </p><p> Doktor Kon kaže da podaci ukazuju da se intezitet aktivnosti virusa smanjuje, ali što se tiče broja preminulih, uočava se da sporije ide opadanje. "To je logično jer dosta se produžilo lečenje. Ljudi su na početku, kada nije bilo mogućnosti lečenja u potpunosti, za kraće vreme umirali kada su imali tešku formu, sada borba za život duže traje. I to smanjenje ćemo videti u narednom periodu", naglašava Kon. </p><p> Kaže da omikron nije isključivo blaga bolest i da za starije, nevakcinisane i one koji imaju pridružene bolesti može da bude smrtonosan. </p><p> Kon dodaje da još uvek ima i delta soja, iako je omikron trenutno dominantan u Srbiji. Naglašava da je i dalje najvažnija stvar ono što je, kako kaže, izgleda postala tabu tema - vakcinacija. </p><p> "Mi ne možemo uopšte da se upoređujemo sa zemljama koje su se približile 90 odsto obuhvata. Mi smo negde na 59 odsto vakcinisanih među starijima od 18 godina", navodi Kon. </p><p> Kaže da se virus menjao i postajao sve zarazniji i da studije pokazuju da zaštita od prirodnog imuniteta nije ista kao kod vakcine. "Zaštita od vakcine je bolja. Najveća zaštita je kod onih koji su dobili takozvani hibridni imunitet - onih koji su i vakcinisani i preležali su kovid. Oni imaju dugotrajnu i vrlo solidnu zaštitu", navodi Kon. </p><p> Ističe da je u Srbiji vakcinisano manje od pet odsto dece starosti od 12 do 18 godina, zbog čega, napominje, takođe ne možemo da se poredimo sa zemljama u kojima je taj procenat oko 60. </p><p> Doktor Kon kaže da kovid propusnice nemaju značaj kao što su imale, jer omikron zaobilazi imunitet i zaražava i vakcinisane, ali ističe da je to ipak sasvim solidna mera jer sprečava velike gužve u zatvorenom prostoru, bar posle 20 časova. </p><p> "Ova agonija će kod nas zbog toga duže trajati. Posledice će nas hvatati, ne samo sada, vec u dužem periodu. Broj umrlih je posledica toga što nismo imali obuhvat vakcinacije kako treba, inače bismo bili kao Izrael. Bilo bi masovnog zaražavanja, bilo bi hospitalizovanih, ali ne bi bilo toliko umiranja", zaključio je Kon.</p><p /><p>Pratite nas na našoj Facebook i Instagram stranici, Twitter nalogu  i uključite se u našu Viber zajednicu.</p></text><comments /></div>