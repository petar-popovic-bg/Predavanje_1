<div type="article" datum="22-02-2022"><title>Ukrajina: Slažemo se s Vučićem, očekujemo od Srbije</title><text><p>
                                             Ambasador Ukrajine u Srbiji Oleksandar Aleksandrovič izjavio da Ukrajina i ukrajinski narod očekuju da Srbija osudi jučerašnji potez Rusije. 
                                    </p><p>Ruski predsednik je, podsetimo, u ponedeljak priznao nezavisnost dve ukrajinske regije Donjeck i Luganjsk, koji se nalaze na istoku Ukrajine. </p><p>Aleksandrovič je za N1 rekao danas da je zahvalan predsedniku Srbije Aleksandru Vučiću koji je više puta ponovio da Srbija poštuje suverenitet i teritorijalni inbtegritet Ukrajine, kao što Ukrajina priznaje celovitost Srbije uključujući tzv. Kosovo. </p><p> "Ali, važno je napraviti i drugi korak jer jučerašnji potez predsednika Rusije Vladimira Putina je direktno protiv suvereniteta i teritorijalne celovitosti Ukrajine. I zato Ukrajina i ukrajinski narod očekuju da Srbija osudi jučerašnji potez Ruske Federacije", rekao je odlazeći ambasador Ukrajine. </p><p> Aleksandrovič je rekao da se u potpunosti slaže sa jučerašnjom izjavom srpskog predsednika da se ovim dešavanjima ruši kompletna politička i bezbednosna arhitektura u svetu. "Potpuno se sa tim slažem. Ruska Federacija je jedina država koju tu bezbednosnu arhitekturu ruši", dodao je. </p><p> Predsednik Rusije Vladimir Putin ;je u ponedeljak priznao nezavisnost Donjecka i Luganjska, proruskih separatističkih teritorija u istočnoj Ukrajini i potpisao "sporazume o prijateljstvu i uzajamnoj pomoći" s njima, a ootom naredio ruskoj vojsci da "čuva mir" na tim teritorijama.</p><p /><p>Pratite nas na našoj Facebook i Instagram stranici, Twitter nalogu  i uključite se u našu Viber zajednicu.</p></text><comments /></div>