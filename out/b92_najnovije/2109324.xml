<div type="article" datum="22-02-2022"><title>Znaju se datum i vreme pripremnog ročišta u postupku protiv Belivuka i drugih</title><text><p>
                                            Beograd --  Zakazano pripremno ročište u krivičnom postupku koji se vodi protiv optuženih Veljka Belivuka i drugih, zbog više krivičnih dela. 
                                    </p><p>Kako se navodi u saopštenju, ročište je zakazano za 08, 10. i 11. mart, s početkom u 14.30 časova, pred Posebnim odeljenjem za organizovani kriminal Višeg suda u Beogradu, u sudnici broj 1.</p><p>Belivuk i drugi članovi njegove grupe terete se za više krivičnih dela - teško ubistvo, udruživanje radi vršenja krivičnih dela, nedozvoljena proizvodnja, držanje, nošenje i promet oružja i eksplozivnih materija, neovlašćena proizvodnja i stavljanje u promet opojnih droga, krivično delo otmica, silovanje. </p><p> U ovom predmetu umesto dosadašnjeg 5. veća postupaće 6. veće Višeg suda u Beogradu - Posebno odeljenje za organizovani kriminal i to predsednik veća sudija Vinka Beraha Nikićević, članovi veća sudija Vladimir Duruz i sudija Snežana Nikolić Garotić, a sve usled duže privremene sprečenosti za rad prethodno određenog predsednika veća, navedeno je u saopštenju Višeg suda u Beogradu. </p><p> Optužnica protiv ukupno 30 pripadnika kriminalne grupe Veljka Belivuka i Marka Miljkovića kojom se terete za pet brutalnih ubistava, trgovinu drogom, nedozvoljeno drzanje oružja i druga krivična dela stupila je na pravnu snagu 9. novembra, prošle godine. Protiv Belivuka, Miljkovića i pojedinih pripadnika ove grupe u toku su još tri istrage, za još dva ubistva i pranje para.</p><p /><p>Pratite nas na našoj Facebook i Instagram stranici, Twitter nalogu  i uključite se u našu Viber zajednicu.</p></text><comments /></div>