<div type="article" datum="22-02-2022"><title>"To bi bila vlada na daljinsko upravljanje DPS-a"</title><text><p>
                                             U Podgorici bi danas trebalo da bude održan sastanak potpisnika Memoranduma o formiranju manjinske vlade.
                                    </p><p>Na sastanku će se, kako prenose podgorički mediji, detaljno govori o novoj vladi i nakon kojeg će se znati ko će u njoj učestvovati i kome će koliko resora pripasti.</p><p>Prethodno će biti održan sastanak Predsedništva SNP-a, koji će početi u podne, a Glavni odbor te partije najverovatnije će zasedati u četvrtak, iako je trebalo da bude održan u sredu, piše portal podgoričkog dnevnika Dan. </p><p> Stranke potpisnice Memoranduma su Građanski pokret URA, Socijalistička narodna partija (SNP), Savez građana CIVIS i manjinske stranke Bošnjačka stranka, Albanski forum (AA, DSA), FORCA i Albanska koalicija Jednoglasno (DP, DUA, DS). </p><p> "Na današnjem sastanku potpisnika Memoranduma će se detaljno govoriti o vladi i nadamo se da ćemo nakon njega znati ko će učestvovati u njoj, ali i biti upoznati sa detaljima, kome pripada koliko mesta", rekao je nezvanično neimenovani izvor Danu. </p><p> U vladi će, dodaje se, verovatno biti GP URA, Savez gradjana CIVIS, manjinske partije i SNP. Iz Građanskog pokreta URA poručuju da imaju potrebnu većinu za formiranje manjinske vlade, ali dodaju i da pravo da sastave vladu imaju svi politički subjekti koji mogu da obezbede 41 poslanika podrške. </p><p> Inače, i jučerašnji dan protekao je u polemici o sastavu nove vlade i rešenju političke krize. Potpredsednik Građanskog pokreta URA Filip Adzić za TVCG kazao je da ko god ima mogućnost da sastavi većinu ima na to apsolutno pravo, ali da misli da trenutno samo Dritan Abazović ima potreban 41 mandat i više da sastavi novu većinu, te zbog toga insistiraju na njihovom modelu. </p><p> Jedan od funkcionera Demokratskog fronta Slaven Radunović pitao je nakon toga potpredsednika vlade u tehničkom mandatu Abazovića da li bi pokret URA podržao mandatara tehničke vlade koji bi mogao da obezbedi podršku ostalih stranaka parlamentarne većine, kao i stranaka manjina. </p><p> "Stalno se ponavlja kako niko drugi ne nudi rešenje…Evo, ima i druga ponuda. I to ponuda koja podrazumeva poštovanje izborne volje građana da DPS ne učestvuje u vlasti, a da se priključe manjine", rekao je Radunović. </p><p> Potpredsednik Građanskog pokreta URA Miloš Konatar poručio je da ta partija neće kočiti dogovor koji je za dobro Crne Gore, ali i dodao, da ne mogu podržati bilo koga ko, kako je rekao, desničari i prednjači u radikalizmu. </p><p> Radunović je na to odgovorio da se do broja 54 ili 49 dolazi dijalogom s opozicijom. </p><p> "Miloše, kao prvo, odgovor sam tražio od Dritana Abazovića, s razlogom. Nisam rekao da se radi o nekome iz DF ili DCG, već samo da može da okupi parlamentarnu većinu plus manjine. Do broja 54 ili 49 se dolazi dijalogom s opozicijom. Čekam Dritanov odgovor", napisao je Radunović u odgovoru Konataru. </p><p> Lider Albanske alternative i prvi čovek Opštine Tuzi Nik Đeljošaj rekao je da se danima licitira sa podrškom manjina, a sada sa pozivom podrške nekom potencijalnom mandataru za sastav nove vlade, kazao je. On je istakao da manjine mogu da podrže samo evropsku vladu. Za njega je, kaže, degutantno svakodnevno pominjanje manjina. </p><p> "Jasno i javno smo izneli našu podršku da mandat za sastav evropske vlade od nas je za Dritana Abazovića. I sada samo čekamo poštovanje Ustavne procedure", rekao je Đeljošaj. </p><p> Čelnik Demokratske Crne Gore Aleksa Bečić rekao je da predlagači ideje o manjinskoj vladi moraju odgovoriti na pitanje kako mogu da vrše vlast bez DPS-a ako im svako kadrovsko resenje koje prolazi kroz parlament, svako ministarsko postavljenje, svaka odluka, zavisi od volje Demokratske partije socijalista. On je za Parlamentarni kanal Javnog servisa upozorio da bi to bila vlada na daljinsko upravljanje DPS-a. Da trenutno najveća opoziciona partija, Demokratska partija socijalista (DPS) smatra da formiranje manjinske vlade zavisi od njih potvrdio je juče poslanik u Skupštini Miloš Nikolić, navodeći da bez njihovih glasova nema stabilne i evropske parlamentarne većine.</p><p /><p>Pratite nas na našoj Facebook i Instagram stranici, Twitter nalogu  i uključite se u našu Viber zajednicu.</p></text><comments /></div>