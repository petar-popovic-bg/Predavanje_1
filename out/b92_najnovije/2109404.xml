<div type="article" datum="22-02-2022"><title>Prva kritika na račun Srbije: Mogli su da učine više</title><text><p>
                                            Beč --  Predsednik Evropskog pokreta Austrije Evrope Kristof Lajtl kaže da je Srbija mogla zbog svojih dobrih kontakata sa EU i Rusijom pomoći u ukrajinskoj krizi.
                                    </p><p>Lajtl, koji je i bivši šef Privredne komore Austrije, trenutnu situaciju oko Ukrajine ocenjuje veoma teškom, jer je sada diplomatija, kako kaže, očigledno okončana. </p><p>Ističe da je reč o konfliktu u Evropi između NATO i Rusije i da postoje vojno neutralne zemlje, među kojima je i Srbija, koje su premalo učinile da se dođe do kreativnih rešenja. </p><p> "Žao mi je što evropske zemlje nisu pokazale više inicijative za pronalaženje kreativnog rešenja za konflikta. Srbija je mogla da ima važnu ulogu zbog svojih dobrih kontakata sa EU i Rusijom " kaže on. Lajtl kaže da možda još nije prekasno za inicijative kao bi se sprečila dalja eskalacija. </p><p> Kada je reč o odgovornosti za eskalaciju krize smatra da sada ne treba postavljati pitanje krivice, jer su obe strane podjednako krive. </p><p> "Obe strane su krive i diplomatija je zakazala. Ali ne treba gledati u prošlost, već u pravcu pronalaženja rešenja", objasnio je bivši dugogodišnji predsednik Privredne komore Austrije. </p><p> Lajtl ističe da nikada nije prekasno za pronalaženje rešenja i ukazao da i Kinezi zalažu da se rešenje pronadje diplomatskim putem, te smatra da EU ne sme da konstatuje da je kraj diplomatskim sredstvima. </p><p> Što se sankcija tiče on ističe da smatra da one nisu nikada korisne. Smatram da se privreda ne sme koristiti kao oružje. Privreda povezuje i koristi građanima“, podvukao je Lajtl. </p><p> On takođe smatra da Rusija neće “zavrnuti” slavinu gasa EU, jer se Moskva u prošlosti uvek dokazala kao pouzdan isporučilac gasa. Ukazuje i da Rusija Evropi ništa ne poklanja, već za isporučeni gas dobija pare. On je, navodeći da ne zna koje će sankcije biti primenjene, te mere pogoditi sve, i da će Evropljani platiti cenu. </p><p> Lajtl, na pitanje da li bi ukrajinska kriza mogla imati posledice po Zapadni Balkan, kaže da ne veruje na negativne efekte. "Ne verujem da će biti negativnih posledica, već samo pozitivnih, jer EU sada mora snažnije da se posveti zemljama Zapadnog Balkana i njihovom napredovanju na putu ka članstvu", uveren je on.</p><p /><p>Pratite nas na našoj Facebook i Instagram stranici, Twitter nalogu  i uključite se u našu Viber zajednicu.</p></text><comments /></div>