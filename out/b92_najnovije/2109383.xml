<div type="article" datum="22-02-2022"><title>Incident na aerodromu "Nikola Tesla"; Umalo velika tragedija</title><text><p>
                                             Piloti avio-kompanije "Flaj Dubai" prilikom poletanja sa beogradskog aerodroma "Nikola Tesla“ napravili su incident, prenosi portal Tango Siks. 
                                    </p><p>Incident se dogodio u petak 18. februara, prilikom poletanja aviona "Flaj Dubaija", najverovatnije punog putnika, navodi se dalje u tekstu i ističe da je moglo doći i do ozbiljnijeg incidenta ili nesreće.

</p><p>"Kako je preneo sajt koji se bavi incidentima i nesrećama u civilnom vazduhoplovstvu "D Aviejšn Herald", avion avio-kompanije "Flaj Dubai" Boing 737-8 MAX A6-FML na liniji Beograd – Dubai poleteo je sa neadekvatnog početnog položaja na pisti i kao rezultat toga imao je izuzetno niski profil poletanja niz pravac 30, odnosno, kako je jedan svedok konstatovao, 'jedva se na vreme odvojio od poletno-sletne staze' pre potencijalno tragičnijeg ishoda", navodi portal Tango Siks. </p><p> Avion na letu broj FZ1746 izašao je na centar piste na položaju rulnice D koja, po svemu sudeći, nije bila odobren položaj početka poletanja od strane aerodromske kontrole letenja. </p><p> Kako se dalje navodi, posmatrač na zemlji je prijavio da je letelica preletela kraj piste na samo nekoliko metara, da se odlepila od zemlje 300 metara pre njenog kraja ali i da je, prema svedoku, "započela rotaciju veoma sporo (za poziciju u kojoj ju je započela)". </p><p> Navodno je odmah nakon poletanja zabeležena i radio-razmena posade aviona sa beogradskim tornjem u kojoj je posada pitala toranj da li su poleteli sa položaja rulnice E ili D? Toranj im je odgovorio da su poleteli sa položaja rulnice D. </p><p> Avion je nakon ovakvog poletanja nastavio sa normalnim profilom penjanja i bez drugih incidenata sleteo je po planu leta u Dubai. </p><p> Na beogradskom aerodormu u vreme poletanja bilo je oko sedam čvorova vetra i meteo uslovi su bili povoljni. </p><p> Za avio-kompanije iz Ujedinjenih Arapskih Emirata ovo je treći ozbiljan incident prilikom poletanja za samo par meseci, naveo je portal Tango Siks.</p><p /><p>Pratite nas na našoj Facebook i Instagram stranici, Twitter nalogu  i uključite se u našu Viber zajednicu.</p></text><comments /></div>